Il testo che segue è il mio intervento al congresso della CISL di luglio 2025.
Nei prossimi giorni approfondirò i vari aspetti toccati da questo intervento.
---
Il mio intervento si concentrerà su un solo tema:
La Disuguaglianza
La differenza nella distribuzione della ricchezza tra le persone. La grandezza attuale della disuguaglianza non è mai stata raggiunta nella storia umana.

Faccio alcuni esempi per tratteggiare i contorni del fenomeno. 
Parto dal fallimento di Lehman Brothers, la crisi del 2008, quella dei mutui subprime.
Gli stati occidentali hanno immesso nel sistema oltre tremila miliardi di dollari per evitare il collasso finanziario.

La teoria economica dominante si basa sull'idea che si possa controllare l'andamento dell'economia attraverso i tassi di interesse che le banche centrali applicano al denaro.
Se il tasso è basso, è più conveniente investire il denaro che tenerlo in banca, e quindi l'economia riparte, aumentano i consumi e si ha un effetto positivo sulla ripresa economica.
Così si pensava nel 2008. Ma i consumi non sono ripartiti.
E si è continuato a pensare cosi nel 2009, 10, 11, 12, 13, 14... fino al 2023.
Abbiamo avuto tassi a zero. La Banca svizzera ad un certo punto aveva i tassi negativi. Pagava per far prendere i soldi.

Ma i consumi non ripartivano. 
La teoria aveva un punto debole.
Questi soldi erano distribuiti in maniera disuguale.
I ricchi consumavano, i poveri no.
I consumi dei ricchi erano acquisti di case, negozi, terre, energia, debito pubblico, azioni, materie prime.
I poveri stringevano la cinghia e rimandavano gli acquisti importanti.

Alcuni segnali dall'Italia:
Le case: 
1. sempre più costose, soprattutto nelle grandi città, 
2. proliferazione di b&b, di affitti brevi
3. aumento delle vendite di nude proprietà (più 34 % rispetto al 2019 nel 2024). 

I ricchi investono, i poveri non riescono a comprare casa oppure vendono quella che hanno per garantirsi una vecchiaia serena.

La concentrazione della ricchezza è anche geografica: mercato immobiliare ai massimi nei grandi centri, abbandono nei piccoli, con case e negozi sfitti in provincia

Secondo segnale:
I BTP:
Investimento minimo 1.000 €. Il loro valore da quest'anno non viene calcolato nell'ISEE. Pensati per i piccoli investitori.
L'investimento medio a collocazione va dai 24 ai 36.000 €. C'è una collocazione al mese.
il 27 maggio scorso alle ore 14, 13 minuti e 51 secondi è stato piazzato un ordine di Btp Italia da 24 milioni e 200.000 euro. 

I milionari in Italia sono in aumento: oltre un milione e trecentomila persone. 
74 persone sono miliardarie e hanno una ricchezza pari al 8% del PIL.

All'altro estremo abbiamo 5 milioni e 694 mila poveri assoluti.
278.000 circa le persone che sono andate alla Caritas nel 2024: Il numero degli assistiti è aumentato del 3% rispetto al 2023. In dieci anni l’incremento è stato del 62,6%.


Della sanità non dico niente. Dell'inflazione che si mangia gli stipendi e dei lavoratori poveri neanche. 

Vi invito a considerare queste situazioni come conferma dello spostamento costante della ricchezza dai poveri ai ricchi.

Entrano risorse nel sistema, vanno a beneficio di una parte della popolazione, lo stato fa debiti, riduce i servizi per la collettività, paga gli interessi alla parte già avvantaggiata.

Allarghiamo dall'Italia alla scala globale, torniamo sul terreno dell'ISCOS.
I confini si allargano e la forbice si allarga.

Prendiamo il pil dell'Italia, con i suoi milionari e miliardari. Le 25 persone più ricche del pianeta hanno una ricchezza maggiore del pil dell'Italia.

Circa 733 milioni di persone nel mondo, una ogni dieci, soffre la fame.

Nel 2024, la tubercolosi ha causato circa 1 milione e 200.000 morti a livello globale. Abbiamo strumenti per prevenirla e curarla, la tubercolosi.
"Silvia, rimembri ancora" di Giacomo Leopardi, moriva di tubercolosi.

La ricchezza è più maschile o femminile? Non ve lo dico, vi lascio la suspense. Chi doveva intuire ha già intuito.

Al possesso, al consumo di risorse corrisponde l'inquinamento e il cambiamento climatico. Chi inquina di più nel mondo?  Arabia Saudita e Stati Uniti. 
Un americano in media inquina come tre italiani, come 15 pakistani, come 82 etiopi. Se vogliamo salvare la vita umana sul pianeta, sappiamo chi deve iniziare.

In un sistema che ha:
1. ricchezza concentrata
2. una percezione tutto sommata scarsa di quanto sia grande questa ricchezza e quanto sia mal distribuita
3. società che ambiscono a crescere
4. risorse definite dai limiti del pianeta 
5. consumatori e produttori poveri
a me sembra ovvio e banale che ci siano guerre. La guerra è funzionale, serve, è utile al sistema. 
Dal loro punto di vista, chiedere il 5% di spesa per gli armamenti è naturale.
Noi stiamo facendo una campagna per chiedere lo 0,7% per la cooperazione internazionale.
Durante la guerra non si vendono solo armi: si vende cibo, carburante, mezzi di trasporto, materiali, si fanno prestiti e debiti. Ad una velocità e a prezzi inimmaginabili in tempo di pace. Con la guerra si prendono le risorse che servono dagli altri paesi.
E dopo la fine della guerra, si ricostruisce.

Tutte risorse che si distribuiscono in maniera diseguale.


Sul piano individuale, aspiriamo a essere ricchi: con la formazione, con il lavoro all'estero, con gli investimenti in criptovalute, con il gratta e vinci.
Ma la verità è che se oggi vuoi diventare ricco, devi avere un padre ricco.
Viviamo in un grattacielo. C'è chi abita all'attico del centesimo piano, chi in seminterrato. 
L'ascensore sociale non c'è. Non esistono neanche le scale.

La risposta deve essere collettiva, sindacale. Bisogna rompere il gioco.
Investire in sanità.
Investire in istruzione.
Favorire la democrazia economica e la partecipazione.
Diminuire le tasse sul lavoro e sulle imprese.
Tassare i più ricchi. Non dobbiamo avere paura di perdere i milionari. 
I ricchi non consumano in modo utile alla crescita: comprano proprietà, investono, risparmiano e diventano più ricchi.
I più poveri, la classe media, gli immigrati, con un po' di reddito in più fanno la spesa, si tagliano i capelli, prendono una pizza, possono far crescere i piccoli produttori, rinforzano il tessuto sociale, ci portano alla crescita giusta.
Non servono nuove risorse. Bisogna usare quelle che ci sono con giustizia.

Grazie e buon congresso a tutti!


#disuguaglianza 
#disuguaglianze_globali 
